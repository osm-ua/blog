---
layout: "post"
title: "Українська спільнота OpenStreetMap щодо заклику Алло бойкотувати проект: “Це непродуктивне рішення від якого програють усі”"
date: "2020-06-18 18:16"
lang: uk
ref: allo-boycott-osm
---

## Що трапилось?
18 червня компанія Алло [заявила](https://blog.allo.ua/ua/allo-zaklikaye-vsi-ukrayinski-kompaniyi-vidmovitisya-na-svoyih-sajtah-vid-openstreetmap_2020-06-50/) про намір відмовитися від використання мап OSM, які показують кордон між Кримом та територією України та закликала інші компанії бойкотувати проект. Проте варто зазначити, що [Google Мапи](https://www.washingtonpost.com/video/business/technology/google-maps-changes-disputed-borders-based-on-where-youre-searching-from/2020/02/14/eedf1ac4-0ed2-49fc-a266-002abfaed553_video.html), Apple Maps та низка інших провайдерів геоданих також показують різну інформацію про приналежність територій для різних країн, які мають територіальні суперечки. До того ж, Apple в свої мапах для України використовує дані OpenStreetMap і показує Крим відповідним чином.

Окрім цього на сайті української спільноти OSM – [openstreetmap.org.ua](https://openstreetmap.org.ua), використовуються ті ж самі дані OSM але з відповідним показом Криму як частини України.

Зазначимо також, що зараз в Україні чимало комерційних, некомерційних та урядових організацій використовують дані з OSM, наприклад [COVID-дашборд РНБО](https://covid19.rnbo.gov.ua/), [мапа від УкрАвтоДору](https://map.ukravtodor.org/), [ЛУН](https://lun.ua/uk/новобудови-києва-на-карті#10.55/50.452/30.5316), police.kh.ua, проекти від[ texty.org.ua](https://texty.org.ua/) та багато інших.

## Суть проблеми

OpenStreetMap (OSM) є проектом вільних мап, які редагуються волонтерами. Будь-хто може вільно вносити власні дані, [використовувати їх в комерційній та некомерційній діяльності посилаючись на учасників OpenStreetMap](https://www.openstreetmap.org/copyright).

> Ви можете вільно копіювати, поширювати, передавати й змінювати наші дані, посилаючись при цьому на OpenStreetMap та спільноту. Якщо ви змінюєте наші дані чи створюєте на їх основі свої, ви повинні розповсюджувати результати під такою ж Ліцензією. Повний [чинний текст](http://opendatacommons.org/licenses/odbl/1.0/) Ліцензії пояснює ваші права та обов’язки. 

У 2015 році відбулася спроба з боку російської спільноти закріпити відображення Криму у складі РФ, керуючись принципом "[truth on the ground](https://uk.wikipedia.org/wiki/Ground_truth)" (коли за офіційні дані приймається фактичний контроль території).

У 2018 українська Спільнота OSM за допомоги потужної міжнародної кампанії за підтримки МЗС України зупинила процес «передачі» Криму та  [змусила DWG зафіксувати статус-кво]({{ site.baseurl }}{% post_url 2018/2018-12-13-рада-осмф-скасовує-рішення-dwg %}) з показу Криму, як [«спірної території»](https://wiki.openstreetmap.org/wiki/Disputed_territories). 

Заклики Алло до відмови користуватись OSM є здачею інтересів України в міжнародному проекті і це тільки грає на користь агресору, який діє на всіх фронтах.

### Порушення ліцензійних вимог з боку Алло

Дані OpenStreetMap є вільними та безкоштовними для всіх, доки ви посилаєтесь на проект та його учасників, проте деякі компанії нехтують такими простими вимогами і використовують дані та тайли мап без належної атрибуції. Деякі з них додають атрибуцію після звернення спільноти, в той час як інші продовжують порушувати умови використання даних.

Раніше представники спільноти вже звертались до мережі магазинів Алло із проханням додати на сторінку з мапою магазинів правильну атрибуцію (згадку) на учасників OpenStreetMap, як того вимагає ліцензія, але звернення були проігноровані. Фактично мережа магазинів Алло використовувала в своїй комерційній діяльності ресурси, призначені для учасників Спільноти OSM без відповідного посилання на проект, чим порушувала [Правила користування тайлами OSM](https://operations.osmfoundation.org/policies/tiles/) (розповсюджуються на умовах Ліцензії CC BY SA 2.0) та Закон України про авторське права та суміжні права.

## Що можна зробити?

Заклик бойкотувати OSM є непродуктивним, оскільки показ кордону на «спірних територіях» – питання не політичної позиції, а технічних можливостей. Для розв'язання проблеми потрібне використання власного [тайл-серверу](https://switch2.openstreetmap.org.ua/) (сервер для перетворення геопросторових даних у мапи), щоб показувати теріторію України, відповідно до визнаних світовою спільнотою кордонів. Бізнеси які бажають використовувати мапи OSM, але не мають відповідної кваліфікації в обробці даних, можуть звернутись до [постачальників сервісів](https://switch2.openstreetmap.org.ua/providers/), що базуються на даних OSM.

Учасники спільноти вважають, що подібні заклики негативно впливають на всю спільноту, яка щодня безкоштовно працює над наповненням мапи, збором та актуалізацією даних, щоб інші користувачі та організації мали змогу використовувати вільні та якісні дані. Замість конфронтації спільнота завжди готова до конструктивного діалогу, вирішення проблем та захисту територіальної цілісності України.

**Члени української спільноти ще раз категорично заявляють, що Крим є, був і буде українським!**

## Наші ресурси в мережі

<https://openstreetmap.org.ua>

<https://www.facebook.com/openstreetmapua/>

<https://twitter.com/osm_ua>

<https://t.me/osmUA>
